[
	{
		"title":"Katastrofehjælp",
		"brød_text":"Det er utroligt vigtigt med hurtig hjælp, da tusindvis af børn i Caribien lige nu står med et akut behov for vand, mad og beskyttelse efter orkanen Irmas voldsomme hærgen. Lions Katastrofehjælp har derfor straks doneret 250.000 kroner til UNICEFs indsats i regionen.Veje, huse, broer, hospitaler og skoler er jævnet med jorden på flere caribiske øer. I ø-samfundet Barbuda er 90 procent af bygningerne ødelagte. Også på Anguilla er flere huse ødelagte og de fleste skoler nu ubrugelige. UNICEF er i fuld gang med at uddele nødhjælp, men behovet vokser, efterhånden som der kommer et bedre overblik over skadernes omfang. UNICEFs indsats afhænger 100 procent af støtte udefra, og nu har Lions Katastrofehjælp valgt at støtte med 250.000 kroner.”I nyhederne ser vi, at der er et akut behov for nødhjælp til øsamfund, hvor hele infrastrukturen er ødelagt. Vi ved, at der skal hurtig hjælp frem for at sikre, at befolkning ikke rammes dobbelt af både ødelæggelser og epidemier”, siger næstformand i Lions Katastrofehjælp, Frank Stjerne. - Og ved at yde hjælpen via UNICEF får vi en hurtig indsats, der er alt afgørende for, at børnene overlever og får de bedste betingelser for at komme videre."
	}
]